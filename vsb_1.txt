Sānctus Brendānus Nāscitur

Nātus est beātissimus Brendānus Abbās in zephāriā Mumenensī plāgā, in regiōne quae dīcitur Kyarragi quae gēns est circā ōrās littoris Hyberniae contrā sōlis occāsum; cuius pater Findluag nōmine erat fidēlis, quī cum uxōre suā in lēgitimō mātrimōniō sub cōnfessiōne Ercī Epīscopī vīvēbat. Māter iam Sānctī Brendānī antequam nātus ipse esset vīdit vīsiōnem, id est, sinum suum aurō obrizō plēnum et mamillās suās magnō radiantēs splendōre. Et hanc vīsiōnem nārrāns Sānctō Ercō Epīscopō, interpretātus est eam dīcēns: Ō mulier beāta, homō magnae fēlīcitātis, plēnus Spīritū Sānctō, ex tē siquidem nāscētur. Quod nōn post multum tempus in Sānctō Brendānō complētum est.
