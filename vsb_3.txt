Baptismus Brendānī

Sānctus autem Epīscopus Ercus in illā nocte vīdit regiōnem circā vīllam in quā nātus est Sānctus Brendānus illūminātam lūce clārissimā et angelōs circum volantēs suprā vīllam illam. Et exurgēns manē venit ad domum Findlōga patris Sānctī Brendānī. Et accipiēns eum in ulnīs suīs ait eī : Homō Deī vīvī suscipe mē monachum tibi obēdientem. Ō homō Deī! Quantō gaudiō corda hominum dē tuā nātīvitāte dēbent laetārī cum angelī laetentur in caelīs dē tē. Et cor meum maius omnibus dē tē gaūdet. Lachrymansque epīscopus baptīzāvit īnfantem vocāvitque eum Brendānum. Benedīcēnsque Sānctus Ercus epīscopus īnfantem reversus est ad suā. Nūtrītusque pius puer Brendānus est ūnō annō in domō parentum suōrum, fīnītōque annō venit Sānctus Ercus Epīscopus post Sānctum Brendānum et dūxit eum sēcum ut alerētur apud Sānctissimam Virginem Ytam in suō clārō monastēriō quondam dictō Cluain-credal, modo vērō Ceall-yte, id est, cella Ytae juxtā rādīcēs montis Luachra in regiōne Huā-conayll-Gabra habitantem. Et Sāncta Yta cum gaudiō magnō suscēpit Sānctum Brendānum et nūtrīvit eum quīnque annīs dīligēbatque eum valdē. Et vidēns glōriōsa virgō Yta eum iocundō frequenter animō, interrogābat eum dīcēns : Ō sānctē īnfāns quid laetificat tē ? Sānctus puerulus dīcēbat puerīlī loquēlā : quia tē videō mihi loquī et aliās tibi similēs sānctās virginēs, semper et mē laetificant tenentēs mē in manibus suīs. Aiēbat eī sānctā : sit dē tē fīlī mī gaudium in caelō.
