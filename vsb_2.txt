Quīdam vir magnus et dīves fīlius Airdē erat in regiōne Kyarragī ad cuius hospicium venit quādam nocte vēridicus prophēta nōmine Beccus, et interrogāvit eum ille dīves dīcēns: dīc nōbīs prophētā aliquid novum bonum quod cīcius veniet. Cui ait prophēta: in hāc nocte inter tē et mare dominus tuus nāscētur cui sēmen tuum per tempora serviet quem multī prō suā sānctitāte adōrābunt. In illā jam nocte illī dīvitī xxx vaccae vitulōs parturīvērunt. Et indicāvit illī vīllam in quā nāscerētur īnfāns. Manē autem ille dīves surrēxit et vēnit ad indicātam sibi vīllam, et inveniēns nātum īnfantulum adōrāvit eum flexīs genibus et eī obtulit xxx illās vaccās cum vitulīs suīs. Et ēlevāns īnfantem in sinum suum dīxit cōram omnibus: Cōnfiteor tē fīlī inī alumnum meum et suscipe mē in nūtrītōrem tuum. Et gaudēns reversus est. Cuius regiō et genus est hodiē in parrochīā Sānctī Brendānī.
